Sabah stratejisi (Ziraat Yatırım)
Dün 10.036 - 10.273 arasında hareket eden100 günü 10.173 seviyesinden %1,2 oranında artışla tamamladı. Endekste 58 hisse günü artıda tamamladı. Puan bazlı endekse en fazla katkı yapan hisseler olarak BIMAS, KCHOL ve SAHOL öne çıkarken; THYAO, ASELS ve EKGYO ise puan bazlı endekste en fazla negatif etki eden hisseler oldu. Sektör bazlı ayrışmanın devam ettiği endekste Bankacılık endeksi (XBANK) %2,5 oranında artarken, Sınai endeksi (XUSIN) %0,7 oranında yükselerek görece geride kaldı.100'ün bugüne ise yatay bir görüntüyle başlamasını bekliyoruz. Yurtdışına bakıldığında, dün ABD ÜFE verisi takip edildi. Nisan'da %0,5 (Beklenti: %0,3) artan veri, yıllık %2,2 (Beklenti: %2,2) artış gösterdi. Veri sonrası Dolar Endeksi (DXY) ve ABD 10 yıllık tahvil getirileri kısa süreli yükseliş gösterdi. Ancak bir önceki ay açıklanan ÜFE verisinin aşağı yönlü revize edilmesiyle piyasalardaki baskı sınırlı kaldı. Veri sonrası konuşan Fed Başkanı Powell da veriyi "karışık'' olarak nitelendirdi. Dün günü pozitif bölgede tamamlayan ABD borsaları bu sabah vadeli işlemlerde yatay seyrederken, Japonya Hariç MSCI Asya Pasifik endeksi %0,5 oranında yükseliyor. Küresel piyasalarda bugün ABD'de TSİ 15.30'da açıklanacak TÜFE (Beklenti yıllık %3,4, Önceki: %3,5) verisi sonrasında oynaklık artabilir.


MAKROEKONOMİ


ABD'de nisan ayı ÜFE verileri takip edildi. Buna göre, manşet ÜFE aylık bazda martta %0,1 oranında düşüşün ardından nisanda %0,5 oranında artışla beklentilerin (%0,3) üzerinde kaydedildi, yıllık bazda ise %1,8'den %2,2 seviyesine yükseldi ve böylece son bir yılın en yüksek seviyesinde kaydedildi.
Detaylara bakıldığında, nisan ayında manşet ÜFE'de aylık bazda beklentilerin üzerindeki artışta, enerji ürünleri fiyatlarının ve hizmet grubu fiyatlarının yeniden artışa geçmesi belirleyici oldu. Buna karşın, gıda fiyatlarının yeniden düşüşe geçmesi ise manşet ÜFE'deki artışı sınırlandırdı.
Bunun yanında, gıda ve enerji ürünlerini dışlayan çekirdek ÜFE ise aylık bazda martta %0,1 oranında düşüşün ardından nisanda %0,5 artışla beklentilerin (%0,2) üzerinde kaydedildi, yıllık bazda ise %2,1'den %2,4 seviyesine yükseldi ve böylece son sekiz ayın en yüksek seviyesinde gerçekleşti.
Avrupa tarafında ise, ECB'nin para politikasına yön veren verilerden Almanya'da nisan ayına ilişkin nihai TÜFE verisi açıklandı. Buna göre, Almanya'da manşet TÜFE'nin aylık bazda artış hızı öncü veriyle uyumlu olarak nisanda %0,4'ten %0,5 seviyesine yükselirken, yıllık bazda ise bir önceki aya benzer şekilde %2,2 seviyesinde kaydedildi ve böylece Mayıs 2021'den bu yana en düşük seviyedeki seyrini sürdürdü.

Ayrıca Almanya'da ekonominin seyrine ve gelecek döneme ışık tutan mayıs ayı ZEW cari koşullar ve beklentiler endeksleri açıklandı. Mayısta ZEW cari koşullar endeksi -79,2'den -72,3'e yükselerek beklentilerin üzerinde toparlanma kaydetmekle birlikte negatif bölgedeki zayıf seyrini sürdürdü. ZEW beklentiler endeksi ise mayısta 42,9'dan 47,1'e beklentilerin üzerinde yükselerek pozitif bölgedeki seyrini yedinci aya taşıdı ve Şubat 2022'den bu yana en yüksek seviyelerdeki seyrini sürdürdü. Mayısta cari koşullar ve beklentiler endeksindeki belirgin yükselişte, anket katılımcılarının, Almanya ekonomisinin ilk çeyrekte beklentilerden daha güçlü GSYH büyümesi ve Almanya ekonomisine yönelik toparlanma işaretleriyle daha olumlu değerlendirmelerin yanında, ECB'den beklenen faiz indirimi ve en çok ihracat yapılan ülkelerden olan Çin'deki ekonomik koşulların iyileşmesinin etkili olduğu gözlendi.


Yurt dışında bugün veri takvimine bakıldığında,

ABD tarafında, Fed'in para politikasına yön vermesi açısından yakından takip edilecek verilerden, nisan ayı TÜFE verileri TSİ 15.30'da izlenecek. Nisanda manşet TÜFE'nin aylık bazda bir önceki aya benzer şekilde %0,4 seviyesinde gerçekleşmesi ve yıllık bazda ise %3,5'ten %3,4 seviyesine hafif gerilemesi bekleniyor. Nisanda çekirdek TÜFE'nin ise aylık bazda artış hızının %0,4'ten %0,3 seviyesine yavaşlaması ve yıllık bazda ise %3,8'den %3,6 seviyesine hafif gerilemesi bekleniyor.

Öte yandan, ABD'de imalat sanayinin gidişatına ilişkin sinyal verecek olan New York Fed Empire State imalat sanayi endeksi mayıs ayı verisi TSİ 15.30'da izlenecek.

Diğer yandan, ABD'de iç talebin seyrine ilişkin sinyal verecek olan perakende satışlar nisan ayı verisi TSİ 15.30'da açıklanacak.

Avrupa tarafında ise, Euro Bölgesi'nde üretimin seyrine ilişkin olarak mart ayı sanayi üretimi verisi TSİ 12'de izlenecek.

Bunun yanında, Euro Bölgesi'nde bu yılın ilk çeyreğine ilişkin GSYH büyümesi revize verileri TSİ 12'de açıklanacak. Öncü verilere göre, Euro Bölgesi ekonomisi bu yılın ilk çeyreğinde çeyreklik bazda %0,3 oranında büyüme kaydederek beklentilerin (%0,1) üzerinde performans sergilemişti ve böylece önceki son iki çeyrekteki hafif resesyondan çıkmıştı, yılık bazda ise büyüme hızı %0,1'den %0,4 seviyesine yükselmişti.

Yurt içinde ise, TSİ 11'de Hazine ve Maliye Bakanlığı tarafından nisan ayı Merkezi Yönetim bütçe dengesi verisi yayınlanacak. Bütçe dengesi, aylık bazda martta 209 milyar TL seviyesinde belirgin açık vermişti, şubatta 153,8 milyar TL ve ocak ayında ise 150,7 milyar TL seviyesinde belirgin açık vermişti. Böylece yılın ilk üç ayında bütçe toplam 513,5 milyar TL seviyesinde açık vermişti. Geçen yılın aralık ayında ise bütçe aylık bazda 842,5 milyar TL seviyesinde tarihi yüksek seviyede açık vermişti. Bu kapsamda, aylık bazda martta bütçe giderleri 690 milyar TL'den 692,8 milyar TL seviyesine yükselirken, bütçe gelirleri ise 536,1 milyar TL'den 483,8 milyar TL seviyesine gerilemişti. 12 aylık kümülatif bütçe açığı ise, şubat ayındaki 1,48 trilyon TL'den mart ayında 1,64 trilyon TL'ye yükselirken, bütçe açığı/GSYH oranı da %5,6 seviyesinden %6,2 seviyesine yükselmişti. (2023 yılı GSYH verisi alındı).

ŞİRKET HABERLERİ

AKSA Akrilik: (AKSA, Pozitif): Şirket 1Ç2024'de 675,2mn TL net dönem karı açıklamıştır. 2023 yılının aynı döneminde 334,7mn TL net dönem karı kaydedilmişti. Şirket'in satış gelirleri bir önceki yılın aynı dönemine göre %11,6 oranında azalarak 6.642mn TL'ye yükselirken, brüt kar %27,2 oranında yükseliş kaydetmiş ve 1.251mn TL'yi göstermiştir. Aynı dönemde operasyonel giderler ise %5,3 oranında artarak 327mn TL olmuştur. Diğer faaliyetlerden net 148mn TL gider kaydeden şirketin faaliyet karı 775,7mn TL'yi göstermiştir. 1Ç2023'de ise faaliyet karı 697,6mn TL idi. Şirket'in 1Ç2024 FAVÖK'ü ise %26 artışla 1.263mn TL olurken, FAVÖK marjı 5,7 puan azalışla %19 seviyesinde gerçekleşmiştir. 10,3mn TL yatırım faaliyetlerinden net gelir kaydedilirken, şirketin 1Ç2024'deki net finansman geliri 159,6mn TL olmuştur. 90,2mn TL'lik parasal kazanç (1Ç2023: 238mn TL parasal kazanç) ve 340,6mn TL'lik net vergi giderinin ardından şirketin net dönem karı 675,2mn TL olarak gerçekleşmiştir.

Emlak Konut GYO (EKGYO, Nötr): T.C. Çevre, Şehircilik ve İkim Değişikliği Bakanlığı (Altyapı ve Kentsel Dönüşüm Hizmetleri Başkanlığı) mülkiyet ve tasarrufundaki İstanbul Fikirtepe Kentsel Dönüşüm Projesi kapsamında yer alan 231.136 m2 büyüklüğündeki 1.615 adet bağımsız bölüm, toplam 11.514mn TL (KDV Hariç) bedel üzerinden Şirket tarafından satın alınmasına ilişkin protokol imzalanmıştır.

Girişim Elektrik (GESAN, Nötr): Şirket, İGA Havalimanı İşletmesi ile 400 kV Eskişehir GES Şalt Merkezi Yapımı İşi için anlaşmaya varmıştır. Anlaşma bedeli vergiler hariç 11mn EUR'dır. (Güncel baz Euro/TL kuru ile anlaşma bedeli vergiler hariç 382,7mn TL'dir.)

Pegasus (PGSUS, Nötr): Şirket 2024 yılı Nisan ayı trafik verilerini açıklamıştır: Buna göre; misafir sayısı Nisan ayında yıllık %22 oranında artarak 2,39mn kişiye çıkmıştır. Doluluk oranı ise 7,8 puan artarak %80,5'e yükselmiştir. Ocak-Nisan dönemi misafir sayısı ise yıllık %27 oranında artarak 8,67mn kişiye ulaşmıştır. Aynı dönemde doluluk oranı da 4,2 puan artarak %83,3'e yükselmiştir.

Şişe Cam (SISE, Nötr): Daha önce kamuya duyurulmuş olan, Şirket'İn 100% sahibi olduğu Şişecam UK Plc tarafından, "Regulation S" ve "Rule 144A" formatında, yurt dışında nitelikli yatırımcılara satılan ve İrlanda Borsasında (Euronext Dublin) işlem gören 2 Mayıs 2029 vadeli ve 500mn USD nominal değerli ve 2 Mayıs 2032 vadeli ve 600mn USD nominal değerli tahvillerle konsolide edilmek üzere tahvil niteliğinde ilave borçlanma araçlarının ihraç edilmesi amacıyla talep toplama süreci gerçekleştirilmiştir. İki farklı vadede ihraç edilecek tahviller; - nominal değeri 175mn USD, vadesi 5 yıl, itfa tarihi 2 Mayıs 2029 ve kupon oranı %7,5; - nominal değeri 225mn USD, vadesi 8 yıl, itfa tarihi 2 Mayıs 2032 ve kupon oranı %8,0 olarak belirlenmiştir. Nihai sözleşmelerin akdedilmesini takiben ve bu tip işlemlerin genelde tabii olduğu diğer koşullara bağlı olmak üzere, satış işlemlerinin 20/05/2024 tarihinde tamamlanması beklenmektedir.

Türk Hava Yolları (THYAO, Nötr): Uluslararası kredi derecelendirme kuruluşu S&P, Ortaklığın kredi notunu B'den B+'ya yükseltmiştir. Not görünümünü ise Pozitif olarak teyit etmiştir. S&P ayrıca, Ortaklığın 2015 yılında ihraç etmiş olduğu USD cinsi Ekipman Teminatlı Geliştirilmiş Kredi Sertifikaları'na ait kredi notunu dört kademe artırarak B'den BB+'ya yükseltmiştir.

Türkiye Sigorta (TURSG, Sınırlı Pozitif): Şirketin bağımsız denetimden geçmemiş 2024 Nisan sonu toplam brüt prim üretimi 36.524mn TL'ye ulaşarak ve bir önceki yılın aynı dönemine göre %125 oranında artışla gerçekleşmiştir.

Yayla Agro Gıda (YYLGD, Nötr): Şirketin 1Ç2024 yılı net dönem karı 1Ç2023'e göre %14,8 artışla 402,9mn TL'ye yükselmiştir. Yayla Gıda'nın satış gelirleri 1Ç2024'te 2023'ün aynı dönemine göre, özellikle yurtdışı satışlardaki düşüşe bağlı olarak, %52,6 azalışla 3.262mn TL'ye gerilemiştir. İlgili dönemin brüt karı ise 502,8mn TL'yi (1Ç2023:693,3mn TL) gösterirken brüt kar marjı 5,3 puan artmış ve %15,4 olmuştur. Operasyonal giderler (1Ç2024: 183,3mn TL) %15,3 artarken, diğer faaliyet gelirleri 102,4mn TL'yi göstermiştir. Bu gelişmelere bağlı olarak, faaliyet karı %26,6 azalmış ve 421,6mn TL seviyesinde gerçekleşmiştir. FAVÖK ise yıllık %35,5 düşüşle 357,7mn TL olmuştur (1Ç2024 FAVÖK Marjı: %11, 1Ç2023 FAVÖK Marjı: %8,1). Diğer taraftan şirketin yatırım faaliyetlerinden gelirleri 1Ç2023'deki 170,3mn TL'den 1Ç2024'te 552,7mn TL'ye yükselmiştir. Bu artış KKM gelirleri ile menkul kıymet satış gelirlerindeki yükselişten kaynaklanmıştır. Finansman tarafında net giderler 804,6mn TL olurken, 344,6mn TL'lik parasal kazanç ve 111,5mn TL'lik vergi gideri sonrasında net dönem karı 402,9mn TL'ye ulaşmıştır.

SEKTÖR HABERLERİ

Enerji: Enerji ve Tabii Kaynaklar Bakanı Alparslan Bayraktar, Türkiye ile Azerbaycan arasında imzalanan doğalgaz iş birliği anlaşmasıyla ilişkilerin yeni bir boyuta ulaştığını belirterek, "Türkmenistan doğalgazının Azerbaycan ve Gürcistan üzerinden Türkiye'ye ulaştırılması için bu anlaşmayla mutabakata varmış oluyoruz." dedi. (BloombergHT)

Akaryakıt: EPDK'nin farklılaştırılmış akaryakıt ürünlerinin istasyonlarda aynı fiyata satılmasına ilişkin Kurul kararı yürürlüğe giriyor. Bu kapsamda, 13 bin bayide bugün itibariyla fiyatlar güncellenecek. (Kaynak: AA)

DİĞER HABERLERİ

Agesa Hayat ve Emeklilik (AGESA): Şirket'in Ocak - Nisan 2024 dönemine ait prim üretimi toplam 4.269mn TL olarak gerçekleşmiş olup, geçen yılın aynı ayına göre prim üretimi %103 oranında artış göstermiştir.

Doğanlar Mobilya (DGNMO): Şirket 2023 yılında 718mn TL ana ortaklık net dönem karı açıklamıştır. 2022 yılında 410mn TL ana ortaklık net karı kaydedilmişti. Şirket'in satış gelirleri yıllık %17,4 oranında artarak 8.773mn TL'ye yükselirken, brüt kar %19,1 oranında artış kaydetmiş ve 3.426mn TL'yi göstermiştir. Aynı dönemde operasyonel giderler ise %15 oranında artarak 2.518mn TL olmuştur. Diğer faaliyetlerden net 193mn TL gelir kaydeden şirketin faaliyet karı 1.001mn TL'yi göstermiştir. 2022'de ise faaliyet karı 722mn TL idi. Şirket'in 2023 FAVÖK'ü ise yıldan yıla %15,7 artışla 1.385mn TL olurken, FAVÖK marjı 0,2 puan azalışla %15,8 seviyesinde gerçekleşmiştir. 55mn TL yatırım faaliyetlerinden net gelir kaydedilirken, Şirketin 2023'deki net finansman gideri 661mn TL olmuştur. 311mn TL'lik parasal kazanç (2022: 231mn TL parasal kazanç) ve 121mn TL'lik net vergi giderinin ardından şirketin ana ortaklık net dönem karı 718mn TL olarak gerçekleşmiştir.

Şirket 2024 beklentilerini (TMS 29 etkisi hariç) de açıklamıştır. Buna göre konsolide satış gelirlerinin 11,2 milyar TL ± %3 olması beklenirken, satışların içindeki ihracat payı hedefi %10-12'dir. Şirket, %14-15'lik bir FAVÖK marjı beklentisine sahipken, satış gelirlerinin %5-6'sı oranında yatırım harcaması planlamaktadır. Şirket ayrıca 2024 yılında yurtiçi ve yurtdışı olarak toplamda 110-115 yeni satış noktası açmayı hedeflemektedir. Son olarak, net finansal borç/FAVÖK beklentisi 1,0x-1,25x'dir.

Netaş Telekomünikasyon (NETAS): Şirket, Türk Telekomünikasyon'dan, 5mn USD tutarında HGW Wifi6 modem ve 1,2mn USD tutarında Set Top Box (STB) siparişi almıştır.


Ziraat Yatırım Menkul Değerler
www.ziraatyatirim.com.tr (http://www.ziraatyatirim.com.tr)


__________________________________________________
