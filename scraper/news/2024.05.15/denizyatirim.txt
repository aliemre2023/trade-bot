Günlük bülten (Deniz Yatırım)
Bugün açıklanacak kritik ABD enflasyon verisi öncesinde global risk iştahı canlı kalmaya devam ediyor. Küresel hisse senetleri dördüncü günde de olumlu tarafta şekillenirken, Salı günü kapanışında %0.39 yükseliş gözlendi. Gelişmekte olan ülke varlıkları ise
%+0.21 ile trade etti. ABD’de açıklanan ÜFE verisi ve alt kalemleri her ne kadar beklentilerin üzerinde gerçekleşmeye işaret etse de işlemciler, bardağın dolu kısmında yer alan ve doğrudan PCE verisine katkı sunan kalemlerdeki değişimleri bir adım öne çıkarmayı daha doğru bir karar olarak gördüler. Gün sonunda ABD borsalarında rekor seviyelere yakın noktalarda kapanışlar gerçekleşirken,
Amerikan doları değer kaybetti, tahvil faizleri ise geriledi. Hatırlatalım: çekirdek ÜFE aylık bazda %0.5, yıllıkta ise %2.4 değişim gösterirken, alt kalemlerde yer alan detaylarda; gıda %-0.7, tüketici gıdaları %-0.6, hizmetler %+0.6 ve ticaret %+0.8 ile takip edildi.
Bugün TSİ 15.30’da ABD’de Nisan ayına ait TÜFE verileri açıklanacak. Beklentiler, manşette %0.4 aylık, %3.4 yıllık; çekirdekte ise
%0.3 aylık, %3.6 yıllık değişim olması yönünde. Şayet bu eksende gerçekleşme olur ise yıllık çekirdek enflasyonun -0.2 puan değişim sergilediği takip edilecek ki zaten iyimserliğin sınırlarını zorlayan piyasalar açısından bir tur daha tetikleyici unsur olarak belirme ihtimali de artacak.
Yurt içi piyasalarda ise yerel varlıklardaki pozitif yönlü eğilim ve ayrışma takip ediliyor. Son 1 haftadır dile getirmeye çalıştığımız üzere, para piyasası gelişmelerini ve TCMB rezerv verilerini de yakından izliyoruz. Dün, MSCI TR endeksi %1.71 yükselişle 3 gün sonra artıya dönmeyi başardı. Söz konusu eğilimde Türk bankacılık sektörüne yönelik gelmeye devam eden yabancı raporlarının ve talebin etkisi fazlasıyla hissedildi. 100 endeksi %1.17 yükselirken, iyimserliğin genele yayılmaması rakamlar ile de teyit edilir konumda.
Buna göre, endekste 58 hisse değer kazanmayı başarırken, 39’u değer kaybetti, 3’ü ise yatay seyretti. Öte yandan XBANK %2.47 artış ve ağırlıklı genele yayılır eğilimi ile şaşırılmayacak şekilde dikkat çekti. Yıl başlangıcından bu yana paylaştığımız yatırım stratejimizde henüz değişiklik yok: yavaş, kademeli ama istikrarlı şekilde yabancı yatırımcı girişinin devamını ve bu girişin de ağırlıklı 30 hisseleri üzerinden gerçekleşmesini bekler pozisyonumuzu koruyoruz. Bu nedenle son dönem içerisindeki tüm gelişmeleri şaşırtıcı bulmuyoruz.
Ve likidite… TCMB’nin dün net piyasa fonlaması rakamı -161 milyar lira seviyesinde gerçekleşti. Fonlama maliyeti %50’ye gerilerken,
BIST’te gecelik faiz oranı da %52.11’den %51.24’e geriledi. Tüm bunların yanında, TCMB taraflı swaplardaki azalış dün de sürdü ve 29.3 milyar dolar seviyesindeki stok rakam 28.1 milyar dolara geriledi. Hesaplamalarımıza göre, buradaki toplam azalış son 22 günde
25.4 milyar dolar, 90 günde ise -19.5 milyar dolar seviyesinde oluşuyor ki ciddi anlamda küçülme ivmesi seçim sonrası süreçte gerçekleşmekte. Nisan başında 58.4 milyar dolarlık stok söz konusuydu.

Deniz Yatırım Menkul Kıymetler A.Ş
www.denizyatirim.com.tr (http://www.denizyatirim.com.tr)


__________________________________________________
