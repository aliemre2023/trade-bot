Günlük Bülten (Global Menkul Değerler)
Endeksin güne sınırlı olumlu bir seyirle başlamasını bekliyoruz…
ABD’de Fed yetkilerinden faiz indirimi konusunda sabırlı olunacağına yönelik açıklama ve yönlendirmeler devam ederken mevcut politikaların ekonomi üzerindeki baskı unsuruna dönüşebileceğine dair riskler piyasalarda tartışılmaya devam ediyor.
Ayrıca diğer Merkez bankalarının da Fed’in yolunu takip ettiğini görüyoruz. Bu sabah Asya/Pasifik tarafında Yeni Zelanda Merkez Bankası (RBNZ), inatçı enflasyon nedeniyle faiz oranlarının beklenenden daha yüksek seviyelerde kısıtlayıcı kalması gerekebileceğinin sinyalini vererek, faiz oranını değiştirmedi ve piyasalara "şahin"
bir mesaj gönderdi.
Öte yandan Avrupa Merkez Bankası (ECB) Başkanı Christine Lagarde, tüketici fiyatlarındaki hızlı artışın büyük ölçüde kontrol altına alınmasıyla birlikte önümüzdeki ay bir faiz indirimine gidilebileceğini söyledi.
Yurt içinde, ABD Hazine Bakanı Janet Yellen’ın Rusya'ya yönelik yaptırımları en endişe verici şekilde ihlal eden ülkelerin içinde Türkiye’nin olduğunu iddia etmesi ile güne başlıyoruz. Diğer adı geçen ülkeler Çin, Birleşik Arap Emirlikleri olarak açıklanmış. Yellen, Rusya'nın yaptırımları ihlal etmesini engellemek için çabaların artırılması gerektiği yorumunu yaparken kısa vadede yorumun ve iddianın içeriği detaylandırılmadıkça Türkiye özelinde bir adım atılmasını beklemiyoruz.
Dün piyasada fiyatlamalara etki eden en önemli gelişme Yapı Kredi bankasının
%61,2'sinin First Abu Dhabi Bank'a satılacağı yönündeki haber akışı oldu.
Konuya yakın kaynaklar ve daha sonra gelen açıklamalar fiyat konusunda sıkı pazarlık yürütüldüğüne işaret ederken anlaşma sağlanması halinde işlem büyüklüğünün 8,5 milyar dolar seviyelerinde olabileceğini hesaplıyor ve YKBNK mevcut hisse fiyatı değerlendirildiğinde %31 oranında yükseliş potansiyeli olduğunu hesaplıyoruz.
Genel olarak Fed yetkililerinin açıklamalarına paralel ABD borsa endekslerinde sınırlı pozitif fiyatlama devam ediyor. ABD vadelileri bu sabah hafif pozitif/yatay bir açılışa işaret ediyor. Asya endeksleri ise Japonya hariç dengeli bir seyir izliyor. Yurt içinde dolar kuru 32,21TL seviyelerinde sakin seyrini korurken Türkiye 5 yıllık CDS risk primi ise 264 seviyesinde yatay hareket ediyor.
BIST100 endeksi Salı günü %1,45 yükseliş ile 10895 seviyesinde kapanış gerçekleştirdi. Bununla birlikte endeks 11088 seviyesi ile TL bazlı zirvesini tazelemiş oldu.100 hisseleri içinde YKBNK, KCHOL, ISCTR, AKBNK ve TCELL endeks performansına en çok pozitif katkı sağlayan hisseler olurken MGROS, SASA ve ASELS hisselerinin negatif ayrışma gösterdiği görüldü. Buna paralel alt sektör endeksleri içinde XBANK bankacılık en çok yükselen olurken TTKOM ve TCELL tarafındaki yükselişlere bağlı XILTM iletişim sektör endeksi onu takip etti. Ayrıca YEOTK, SISE, PETKM, ENKAI, ECILC gün içi performansları ile diğer dikkat çeken hisseler oldu.
Teknik olarak bakıldığında endekste dolar bazlı grafiklerde 340$ direnci test edilirken Mayıs 2015 tarihinden beri (9 yıl) en yüksek seviyelerde bulunuyoruz.
Bununla birlikte TL bazlı grafiklerde 11000-11100 bölgesi direnç olarak takip ediliyor. Bu direnç seviyesi üzerinde endeksin 11250-11500 seviyelerine doğru yükselişine devam etmesi beklenebilir. Aksi takdirde hızlı yükseliş sonrasında bir dinlenme süreci başlayabilir, 10770-10600-10500 destek seviyelerine doğru düzeltme söz konusu olabilir. Endeksin güne hafif alıcılı bir seyirle başlamasını bekliyoruz.
Bugün hareketli olmasını beklediğimiz hisseler: ISFIN, TTKOM, ENKAI, DEVA,
AGHOL

Global Menkul Değerler
www.global.com.tr (http://www.global.com.tr)

__________________________________________________
