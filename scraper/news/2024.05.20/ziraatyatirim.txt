Sabah Stratejisi (Ziraat Yatırım)
ABD'de veriye bağımlılığın yüksek olduğu ortamda son gelen verilerin Fed'e yönelik faiz indirimlerini desteklemesi borsa endekslerine yönelik iştahı arttırdı. Fed üyelerinin temkinli açıklamalarına karşın endeksi ilk kez 40bin seviyesinin üzerine kapatırken, ve S&P500 endeksleri yeni zirve seviyeleri görüldü. Diğer yandan, Avrupa borsalarında genel olarak kısmi kar satışları vardı. Bu hafta ise veri akışı yavaşlayacak ve daha çok ikincil öneme sahip veriler izlenecek. Diğer yandan, Fed üyelerinin açıklamaları ve son Fed toplantısının tutanakları açıklanacak. Ayrıca Nvidia'nın bilançosu takip edilecek gelişmeler arasında. Yurtiçinde ise faiz değişikliği beklenmeyen TCMB toplantısı perşembe günü izlenecek. Geçen hafta, risk primimizi destekleyici adımların rakamlara ve fiyatlamalara daha belirgin şekilde yansıdığını izledik. TCMB rezervlerinde güçlü bir artış gözlemlerken, haftalık menkul kıymet istatistiklerinde TL varlıklara ilginin oldukça yüksek olduğunu gözlemledik. Kur Korumalı Mevduat'ta da gerileme sürerken, döviz kurlarında sakinlik devam etti.100 endeksi ise önemli bir kısmi cuma günü olmak üzere haftayı %4,2 oranında kazançla tamamladı. Yabancı ilgisinin sürebileceği beklentileri ve Dolar bazında kritik gözüken 310-320 USD bandının aşılması nedeniyle Borsa İstanbul'da yükseliş eğiliminin sürmesini bekliyoruz. Bu sabaha bakıldığında, İran Cumhurbaşkanı Reisi'nin helikopter kazasında hayatını kaybettiğine yönelik haber akışı öne çıkıyor. Bu arada İsrail'de kabine değişikliği ve Suudi Arabistan kralının sağlığı takip edilen diğer gelişmeler. Jeopolitik riskleri gündemde tutan söz konusu olaylara karşın Brent petrolde bu sabah belirgin bir yükseliş yok. Diğer yandan, metal fiyatlarında bu sabah yükseliş dikkat çekerken, Ons Altın %1'e yakın primli. Borsalar tarafında ise ABD ve Avrupa vadelileri artı bölgede seyrediyor. Asya tarafına bakıldığında, Çin Merkez Barkası piyasa beklentilerine paralel olarak gösterge kredi faiz oranlarını (LPR) değiştirmedi. Diğer yandan, geçen haftanın son işlem gününde Çin'de konut sektörüne yönelik teşvik adımı gündemdeki yerini koruyor. Asya borsalarında pozitif bir hava var. Japonya hariç MSCI Asya Pasifik endeksi %0,4 civarında yükseliyor. Bugün yurtdışı veri gündemi sakin. İçeride ise Kabine toplantısı, yurt dışı ÜFE ve Hazine ihalesi takip edilecek. Ek olarak Hazine ve Maliye Bakanı Şimşek'in TRT Haber'de yapacağı açıklamalar da izlenecek. Bu arada, Borsa İstanbul'da işlem gören şirketlerin 2023 yılına ilişkin konsolide finansal sonuçlarını göndermesi için bugün son gün.










MAKROEKONOMİ


Cuma günü TCMB tarafından mayıs ayı Piyasa Katılımcıları Anketi yayınlandı.
Katılımcıların, bu yıl sonu TÜFE beklentisini, %44,16 seviyesinden %43,64'e aşağı yönlü revize ettikleri görülürken, 12 ay sonrasına ilişkin yıllık enflasyon beklentisini ise %35,17'den %33,21 seviyesine aşağı yönlü revize ettiği gözlendi ve böylece 12 ay sonrasına ilişkin yıllık enflasyon beklentisi son on ayın en düşük seviyesinde kaydedildi. Orta vadeli TÜFE beklentilerinden 24 ay sonrasına ilişkin yıllık enflasyon beklentisinin ise %22,05'ten %21,33 seviyesine aşağı yönlü revize edildiği ve son on ayın en düşük seviyesinde gerçekleştiği gözlenmekte.
Ayrıca politika faizinin TCMB'nin bu haftaki toplantısında %50 seviyesinde sabit tutulması beklenirken, 3 ay sonrasında da ortalamada %50 seviyesinde sabit bırakılması bekleniyor. 12 ay sonrasına ilişkin politika faizi beklentisi ise ortalamada %38,18'den %37,11 seviyesine kısmi gerilerken, 24 ay sonrasına ilişkin politika faizi beklentisinin ise %24,98'den %23,57 seviyesine kısmi gerilediği gözlenmekte.
Katılımcıların USD/TL döviz kuru beklentilerinde ise cari yıl sonuna ilişkin beklentileri 40,01'den 38,78 seviyesine gerilerken, 12 ay sonrasına ilişkin beklentileri ise 42,47'den 41,80 seviyesine geriledi.
Piyasa katılımcılarının bu yıl sonu ve gelecek yıl sonu için büyüme beklentilerinde yataya yakın seyir gözlendi. Katılımcıların 2024 yılı GSYH büyüme beklentisi %3,29'dan %3,32 seviyesine hafif yukarı yönlü revize edilirken, 2025 yılı büyüme beklentisi ise %3,71'den %3,67 seviyesine hafif aşağı yönlü revize edildi.
Cari açık beklentisi bu yıl sonu için 32,1 milyar USD'den 30,5 milyar USD'ye kısmi aşağı yönlü revize edilirken, gelecek yıl sonu cari açık beklentisi ise 30,7 milyar USD'den 28,7 milyar USD'ye kısmi aşağı yönlü revize edildi.
Ayrıca TÜİK tarafından nisan ayı konut satışları istatistikleri yayınlandı. Toplam konut satışları, aylık bazda martta %12,2 oranında artışın ardından nisanda %39,47 oranında düşüş kaydederek 75.569 adet seviyesinde gerçekleşti ve böylece son üç aylık yükseliş serisini sonlandırmış oldu, bunun yanında yıllık bazda (bir önceki yılın aynı ayına göre) ise %11,8 oranında düşüş sergiledi.

TCMB tarafından yayınlanan konut fiyat endeksinin aylık artış hızı martta %2,16'dan %1,21 seviyesine yavaşlarken, yıllık artış hızı ise %58,3'ten %52 seviyesine gerileyerek 2022 yılının Eylül ayında ulaştığı rekor seviye olan %189,1 seviyesinden düşüşünü sürdürdü ve Kasım 2021'den bu yana en düşük seviyelerdeki seyrini sürdürdü. Konut fiyatları reel olarak ise martta yıllık %9,8 oranında geriledi ve böylece konut fiyatlarında yıllık artış Aralık 2019'dan bu yana ikinci ayda yıllık enflasyonun altında kaldı.

Yurt dışında bu hafta veri takvimine bakıldığında,
ABD tarafında, piyasaların odak noktasında çarşamba günü Fed'in mayıs ayı toplantı tutanakları olacak. Fed, mayıs ayı toplantısında beklentilerle uyumlu olarak federal fonlama faiz aralığını %5,25-%5,50 bandında sabit tutmuştu ve böylece üst üste altı toplantıda faizleri değiştirmemişti, kararın oybirliğiyle alındığı görülmüştü. Ayrıca Fed, enflasyonda son aylarda %2'lik hedefe doğru daha fazla ilerleme kaydedilmediğini vurgulamıştı. Fed, enflasyonun sürdürülebilir bir şekilde %2'ye doğru ilerlediğine dair daha fazla güven kazanana kadar faizleri düşürmenin uygun olacağını düşünmediğini yinelemişti. Bunun yanında Fed, bilanço küçültme hızını yavaşlattığını da belirtmişti. Fed Başkanı Powell ise, toplantının ardından yaptığı konuşmada, bu yıl enflasyon verilerinin beklentilerden daha yüksek olduğunu ve son aylarda enflasyonun %2 hedefine doğru ilerleme kaydedemediğinin görüldüğünü belirterek, faizleri indirmeye başlamak için enflasyon konusunda Fed'in güven kazanmasının düşündüklerinden daha uzun bir süre alacağını ve Fed'in toplantı bazında karar vermeye devam edeceğini belirtmişti. Bu kapsamda, Fed'in yayınlanacak toplantı tutanaklarında, gelecek döneme ilişkin para politikasına ve olası faiz indirimlerine yönelik daha fazla ipucu aranacak. Ayrıca ekonomik faaliyetin son görünümüne ilişkin sinyal verecek olan mayıs ayı S&P Global imalat ve hizmet sektörleri öncü PMI verileri perşembe günü takip edilecek. Bunun yanında, perşembe günü istihdam piyasası verilerinden, haftalık yeni işsizlik maaşı başvuruları verisi izlenecek. Cuma günü öte yandan, üretimin seyrine ilişkin olarak nisan ayına ilişkin dayanıklı mal siparişleri öncü verisi ve mayıs ayına ilişkin Michigan Üniversitesi tüketici güven endeksi nihai verisi takip edilecek. Diğer yandan, konut piyasası verilerinden, çarşamba günü nisan ayı ikinci el konut satışları ve perşembe günü ise yeni konut satışlar verileri takip edilecek.
Avrupa genelinde de son ekonomik görünüme ilişkin bilgi veren mayıs ayı HCOB imalat ve hizmet sektörleri öncü PMI verileri perşembe günü takip edilecek. Bunun yanında, yarın Almanya'da nisan ayı ÜFE verisi izlenecek. Ayrıca yarın Euro Bölgesi'nde mart ayı dış ticaret dengesi verisi takip edilecek. Öte yandan, çarşamba günü BoE'nin para politikasına yön veren verilerden İngiltere'de nisan ayı TÜFE verisi izlenecek. Diğer yandan, perşembe günü Euro Bölgesi'nde mayıs ayı tüketici güven endeksi öncü verisi takip edilecek. Cuma günü, bunun yanında Almanya'da yılın ilk çeyreğine ilişkin GSYH büyüme nihai verisi takip edilecek.
Asya tarafında ise, çarşamba günü Yeni Zelanda Merkez Bankası'nın ve perşembe günü ise Güney Kore Merkez Bankası'nın toplantıları takip edilecek.
Yurt içinde ise, bugün nisan ayı yurt dışı üretici fiyat endeksi (YD-ÜFE) ve mart ayı uluslararası yatırım pozisyonu istatistikleri, yarın mart ayı tarımsal girdi fiyat endeksi, perşembe günü mayıs ayı tüketici güven endeksi ve cuma günü ise nisan ayı gelen yabancı ziyaretçi sayısı istatistikleri takip edilecek. Ayrıca perşembe günü TCMB'nin PPK toplantısı izlenecek.
TÜİK tarafından yayınlanan nisan ayı tüketici güven endeksi mevsim etkilerinden arındırılmış olarak aylık bazda %1,4 oranında artışla 79,4'ten 80,5 seviyesine yükselmişti ve böylece Mayıs 2023'ten bu yana en yüksek seviyede kaydedilmişti.
Kültür ve Turizm Bakanlığı tarafından yayınlanan mart ayına ilişkin gelen yabancı ziyaretçi sayısı istatistiklerine göre, gelen yabancı ziyaretçi sayısı aylık bazda martta %17,7 artışla 2,7 milyon kişi seviyesinde gerçekleşmekle birlikte, mart ayındaki veri tarihsel olarak en iyi mart ayına işaret etmişti. Gelen yabancı ziyaretçi sayısı mart ayında bir önceki yılın aynı ayına göre, yani yıllık bazda ise %15,6 oranında artış kaydetmişti. Bu kapsamda, 12 aylık kümülatif bazda gelen yabancı ziyaretçi sayısı ise şubat ayındaki 49,7 milyon kişi seviyesinden mart ayında 50 milyon seviyesine yükselerek rekor seviyede kaydedilmişti.
TCMB, nisan ayı toplantısında politika faizini beklentilerle uyumlu olarak %50 seviyesinde sabit tutmuştu. Karar metninde, parasal sıkılaştırmanın gecikmeli etkilerinin de göz önünde bulundurularak politika faizinin sabit tutulmasına karar verilmekle birlikte, enflasyon üzerindeki yukarı yönlü risklere karşı ihtiyatlı duruşun yinelendiği vurgulanmıştı. Ayrıca aylık enflasyonun ana eğiliminde belirgin ve kalıcı bir düşüş sağlanana ve enflasyon beklentileri öngörülen tahmin aralığına yakınsayana kadar sıkı para politikası duruşunun sürdürüleceği ve enflasyonda belirgin ve kalıcı bir bozulma öngörülmesi durumunda ise para politikası duruşunun sıkılaştırılacağı yinelenmişti. Banka'nın bu haftaki toplantısında da politika faiz oranını sabit tutması bekleniyor.

ŞİRKET HABERLERİ

Biotrend Enerji (BIOEN, Sınırlı Negatif): Şirket'in 2023 yılı net dönem karı, 2022 yılına göre %64,4 oranında artarak 948mn TL olarak açıklanmıştır. Satış gelirleri 2023'de bir önceki yılın aynı dönemine göre %4,5'lik azalışla 2.233mn TL olmuştur. Şirketin, brüt karı ise aynı dönemler itibarıyla %57,6 oranında gerilemiş ve 338mn TL olarak gerçekleşmiştir. Aynı dönemde operasyonel giderleri %30,5 oranında artarak 325mn TL olan Şirket, 145mn TL net diğer faaliyet geliri yazmış ve böylece 158mn TL faaliyet karı kaydetmiştir. Faaliyet kar marjı ise yıldan yıla 18,9 puan azalışla %7,1 olmuştur. Biotrend Enerji'nin 2023 yılı FAVÖK'ü 456mn TL ile 2022'nin %46,1 altında gerçekleşmiştir. Ek olarak, FAVÖK marjı 15,8 puan azalışla %20,4 olmuştur. Şirket, bu dönemde öz kaynak yöntemiyle değerlenen yatırımlarından 98mn TL'lik gelir elde etmiştir. Aynı dönemde Şirket'in net finansman giderleri 321mn TL olarak gerçekleşmiştir. 2023'te 992mn TL parasal kazanç (2022: 468mn TL parasal kazanç) kaydedilmiştir. Son olarak 22mn TL'lik vergi geliriyle 2023 yılı net dönem karı 948mn TL olarak gerçekleşmiştir.

İş GYO (ISGYO, Negatif): İş GYO 1Ç2024 döneminde 103,7mn TL net dönem zararı kaydetmiştir. Geçen yılın ilk çeyreğinde 585,3mn TL net dönem karı elde edilmişti. Şirket'in satış gelirleri 1Ç2024'te 355,1mn TL gerçekleşerek yıllık %8,9 oranında artış göstermiştir. Kira gelirleri (üst hakkı gelirleri dahil) %10 yükselerek 306,9mn TL'ye çıkarken, konut satış gelirleri 8mn TL (1Ç2023: 37,6mn TL) olmuştur. Şirket'in brüt karı 296,4mn TL ile yıllık %14,5 oranında artarken, operasyonel giderler %18,7 oranında düşmüş ve 48,3mn TL olmuştur. Öte yandan, esas faaliyetlerden 423,7mn TL net diğer gider (1Ç2023: 36,6mn TL net gider) yazılmıştır. Bunlara bağlı olarak faaliyet zararı 175,6mn TL'yi göstermiştir. İş GYO'nun yılın ilk çeyreğindeki FAVÖK'ü ise 252mn TL ile geçen yılın ilk çeyreğine göre %24 oranında artış gösterirken, FAVÖK marjı 8,6 puan iyileşerek %71'e çıkmıştır. Bu çeyrekte 596,8mn TL net finansman gideri (1Ç2023:371,9mn TL net finansman gideri) ve 667,8mn TL net parasal kazanç (1Ç2023: 805,5mn TL net parasal kazanç) yazan Şirket'in net dönem zararı 103,7mn TL olmuştur.

Reeder Teknoloji (REEDR, Pozitif): Şirket 2023'te 869mn TL ana ortaklık net dönem karı açıklamıştır. 2022 yılında 412mn TL ana ortaklık net dönem karı kaydedilmişti. Şirket'in satış gelirleri yıllık %45,4 oranında artarak 2.647mn TL'ye yükselirken, brüt kar %71,9 oranında artış kaydetmiş ve 1.603mn TL'yi göstermiştir. Aynı dönemde operasyonel giderler ise %146,4 oranında artarak 611mn TL olmuştur. Diğer faaliyetlerden net 118mn TL gelir kaydeden şirketin faaliyet karı 1.110mn TL'yi göstermiştir. 2022'de ise faaliyet karı 819mn TL idi. Şirket'in 2023 FAVÖK'ü ise yıldan yıla %61,4 artışla 1.118mn TL olurken, FAVÖK marjı 4,2 puan artışla %42,2 seviyesinde gerçekleşmiştir. 9mn TL yatırım faaliyetlerinden net gelir kaydedilirken, şirketin 2023'teki net finansman gideri 7mn TL olmuştur. 229mn TL'lik parasal kayıp (2022: 226mn TL parasal kayıp) ve 48mn TL'lik net vergi gelirinin ardından şirketin ana ortaklık net dönem karı 869mn TL olarak gerçekleşmiştir.

Sasa Polyester (SASA, Sınırlı Pozitif): Şirket'in 1Ç2024 net dönem karı, 2023'ün aynı çeyreğine göre %131 oranında artarak 10.726mn TL olarak açıklanmıştır. Şirket'in satış gelirleri bir önceki yılın aynı dönemine göre %25,8 oranında azalarak 10.667mn TL'ye gerilerken, brüt kar %186,7 oranında yükseliş kaydetmiş ve 2.640mn TL'yi göstermiştir. Aynı dönemde operasyonel giderler ise %4,4 oranında azalarak 547mn TL olmuştur. Diğer faaliyetlerden net 247,5mn TL gelir kaydeden şirketin faaliyet karı 2.340mn TL'yi göstermiştir. 1Ç2023'de ise Şirket 8mn TL faaliyet zararı kaydetmişti. Şirket'in 1Ç2024 FAVÖK'ü ise 2.181mn TL (1Ç2023 FAVÖK: 682mn TL) olurken, FAVÖK marjı 15,7 puan artışla %20,4 seviyesinde gerçekleşmiştir. Şirket, 1Ç2024'de kur farkı giderlerine bağlı olarak 4.646mn TL net finansman gideri kaydetmiştir. 8.471mn TL'lik parasal kazanç (1Ç2023: 630mn TL parasal kazanç) ve 4.561mn TL'lik net vergi gelirinin ardından şirketin net dönem karı 10.726mn TL olarak gerçekleşmiştir.

Kimteks Poliüretan (KMPUR, Nötr): Şirket Yönetim Kurulu tarafından, pay başına brüt 0,49TL (net 0,44 TL) temettü dağıtma kararı aldığı belirtildi. Son kapanış fiyatına göre temettü verimi %0,8 olarak hesaplanmaktadır.

Sabancı Holding (SAHOL, Pozitif): Şirket'in Sabancı İklim Teknolojileri üzerinden %100 oranında hissedar olduğu Sabancı Renewables Inc. tarafından ABD'de gerçekleştirilen 272 MW kurulu gücündeki Cutlass II Güneş Enerjisi Santrali projesi öngörülen hedef tarihinden önce tamamlanarak tam kapasite ile 17 Mayıs 2024 tarihinde devreye alınmıştır. Ayrıca, 15 Kasım 2023 tarihinde kamuya duyurulan finansman sözleşmeleri kapsamında, 184mn USD tax equity (vergi avantajlı sermaye) yatırımının fonlaması 17 Mayıs 2024 tarihi itibarıyla tamamlanmış ve eş zamanlı olarak çeşitli bankalardan alınan mevcut inşaat kredileri uzun vadeli proje finansman kredisine dönüştürülmüştür. Devreye alınan Cutlass II Güneş Enerjisi Santrali yıllık bazda 15 milyon USD seviyesinde FAVÖK yaratması hedeflenmektedir. Sabanci Renewables Inc.'in ABD'deki ikinci yatırımı olan ve başarılı bir şekilde finansmanı tamamlandığı 29 Mart 2024 tarihinde kamuya duyurulan 232 MW güneş ve 60 MW depolama kapasiteli Oriana Güneş Enerjisi Santrali projesi de planlandığı şekilde ilerlemekte olup, 2025 yılının ikinci çeyreğinde devreye alınması hedeflenmektedir. Her iki projenin devreye alınmasıyla birlikte Sabancı Renewables Inc. ABD'de toplam 504 MW'lık yenilenebilir enerji portföyüne ulaşacak olup, toplam kapasitenin daha da artırılması yönünde çalışmalara devam edilmektedir.

Turkcell (TCELL, Nötr): Şirket, %100 bağlı ortaklığı Turktell Bilişim Servisleri A.Ş.'nin ("Turktell") sermayesi 5 milyar TL artırılarak 7.974mn TL'ye çıkarılmıştır. Bu çerçevede şirket tarafından yeni pay alma haklarının tamamı kullanılarak sermaye artırımına katılınmak suretiyle şirket esas sözleşme hükümlerine uygun olarak sermayenin 1/4'ü tescilden önce peşin ödenmiş olup, kalan tutar 24 ay içinde ödenecektir.

Zorlu Enerji (ZOREN, Nötr): Şirket'in %100 bağlı ortaklığı Zorlu Yenilenebilir Enerji A.Ş.'nin ("Zorlu Yenilenebilir") bir kısım paylarının halka arzına ilişkin SPK nezdinde inceleme süreci devam eden İzahname onayı başvurusu, Zorlu Yenilenebilir'in 17.05.2024 tarihli Yönetim Kurulu kararı ile, Zorlu Yenilenebilir çıkarılmış sermayesinin 2.695mn TL'den 3.020mn TL'ye çıkarılması nedeniyle artırılacak 325mn TL nominal değerli 325mn adet B grubu pay ile Şirketin aynı tarihli Yönetim Kurulu kararı ile Zorlu Yenilenebilir sermayesinde sahip olunan 275mn TL nominal değerli 275mn adet B grubu pay olmak üzere toplam 600mn TL nominal değerli 600mn adet B grubu paylarının halka arzı olarak güncellenmiştir.

SEKTÖR HABERLERİ

Bankacılık: Geçen yıl krediler %50 artarken, kredi kartlarında bunun üç katına varan artışlar olduğunu dile getiren Garanti BBVA Genel Müdürü Recep Baştuğ, tüketimin sakinleşmesi için kredi kartlarına ilişkin adım atılması gerektiğini söyledi. Yıl sonunda enflasyonun baz etkisiyle %45'e gerileyeceğini belirten Baştuğ, asıl mücadelenin bundan sonra başlayacağını ifade etti. (Kaynak: Bloomberg HT)

Enerji: Enerji ve Tabii Kaynaklar Bakanı Alparslan Bayraktar, yaptığı yazılı açıklamada, güneş enerjisi kaynaklı elektrik üretiminin nisanda 2,4 milyar kilovatsaate ulaşarak aylık bazda tüm zamanların rekorunu kırdığını ifade etti. (Kaynak: AA)

Sigorta: AXA Türkiye CEO'su Yavuz Ölken, "sigorta primlerinde yüksek artışları artık görmeyeceğiz", dedi. (Kaynak: Bloomberg HT)

DİĞER HABERLERİ

Anadolu ISUZU Otomotiv (ASUZU): Şirket'in 1Ç2024 net dönem karı, 2023'ün aynı çeyreğine göre %17,2 oranında azalarak 397mn TL olarak açıklanmıştır. Şirket'in satış gelirleri bir önceki yılın aynı dönemine göre %14,5 oranında artarak 4.500mn TL'ye yükselirken, brüt kar %4,3 oranında yükseliş kaydetmiş ve 665mn TL'yi göstermiştir. Aynı dönemde operasyonel giderler ise %8,6 oranında artarak 467mn TL olmuştur. Diğer faaliyetlerden net 135mn TL gider kaydeden şirketin faaliyet karı 63mn TL'yi göstermiştir. 1Ç2023'de ise faaliyet karı 138mn TL idi. Şirket'in 1Ç2024 FAVÖK'ü ise 326mn TL (1Ç2023 FAVÖK: 327mn TL) olurken, FAVÖK marjı 1,1 puan azalışla %7,2 seviyesinde gerçekleşmiştir. 8mn TL'lik yatırım faaliyetlerinden net gelir kaydedilirken, şirketin 1Ç2024'deki net finansman gideri 62mn TL olmuştur. 441mn TL'lik parasal kazanç (1Ç2023: 415mn TL parasal kazanç) ve 53mn TL'lik net vergi giderinin ardından şirketin net dönem karı 397mn TL olarak gerçekleşmiştir.

Deva Holding (DEVA): Şirket 2023'te 3.385mn TL net dönem karı açıklamıştır. 2022 yılında 851mn TL net dönem karı kaydedilmişti. Şirket'in satış gelirleri yıllık %30 oranında artarak 11.330mn TL'ye yükselirken, brüt kar %64,6 oranında artış kaydetmiş ve 4.746mn TL'yi göstermiştir. Aynı dönemde operasyonel giderler ise %33,3 oranında artarak 3.723mn TL olmuştur. Diğer faaliyetlerden net 987mn TL gelir kaydeden şirketin faaliyet karı 2.009mn TL'yi göstermiştir. 2022'de ise faaliyet karı 998mn TL idi. Şirket'in 2023 FAVÖK'ü ise yıldan yıla %132 artışla 1.702mn TL olurken, FAVÖK marjı ise 6,6 puan artarak %15 seviyesinde gerçekleşmiştir. 397mn TL yatırım faaliyetlerinden net gelir kaydedilirken, şirketin 2023'teki net finansman gideri 1.621mn TL olmuştur. 1.191mn TL'lik parasal kazanç (2022: 1.172mn TL parasal kazanç) ve 1.410mn TL'lik net vergi geliri ardından Şirket'in 2023 yılı net dönem karı 3.385mn TL olarak gerçekleşmiştir. Şirket Yönetim Kurulu tarafından, pay başına brüt 0,25 TL (net 0,23 TL) temettü dağıtma kararı aldığı belirtildi. Son kapanış fiyatına göre temettü verimi %0,32 olarak hesaplanmaktadır.

Obase Bilgisayar (OBASE): Şirket'in 2023 yılı ana ortaklık net dönem zararı 28,2mn TL olarak gerçekleşmiştir. 2022 yılında ana ortaklık net dönem zararı 4,2mn TL olarak açıklanmıştı. Satış gelirleri 2023'de bir önceki yılın aynı dönemine göre %19,5'lik artışla 410,4mn TL olmuştur. Şirketin, brüt karı ise aynı dönemler itibariyle %29,5 oranında azalmış ve 29,2mn TL olarak gerçekleşmiştir. Aynı dönemde operasyonel giderleri 67,1mn TL olan Şirket'in esas faaliyet zararı 30,1mn TL olarak gerçekleşmiştir. Aynı dönemde Şirket'in net finansman geliri 31,1mn TL olarak gerçekleşmiştir. 2023'te 48,8mn TL parasal kayıp (2022: 25mn TL parasal kayıp) kaydedilmiştir. Son olarak 16,3mn TL'lik vergi geliriyle 2023 yılı ana ortaklık net dönem zararı 28,2mn TL olarak gerçekleşmiştir.

Aygaz (AYGAZ): Sermayesinde %55 oranında pay sahibi olunan bağlı ortaklığı Sendeo Dağıtım Hizmetleri A.Ş.'nin sermayesinin 350mn TL cari dönem net zararından mahsup edilmek suretiyle ilk önce 350mnTL'ye tenzil edilmesi ve eş zamanlı olarak 250mn TL artırım ile 600mn TL'ye yükseltilmesi amacıyla yapılacak sermaye artırımına Şirket payı oranında iştirak edilmesine ve Şirket payına isabet eden 137,5mn TL'lik rüçhan hakkının kullanılmasına ve tutarın tamamının 24.05.2024'e kadar nakden ödenmesine karar verilmiştir.

CVK Maden (CVKMD): Şirket, Yönetim Kurulu'nun 17.05.2024 tarihli toplantısında alınan karar uyarınca, Türkiye'de kurulu Aldridge Mineral Madencilik'in hisselerinin tamamına sahip olan Hollanda merkezli Virtus Mining hisselerinin %70'inin satın alınması konusunda Metallurgium Investment ile anlaşmaya varılmıştır. Yapılan satın alma kapsamında, 159mn USD'lik satın alma bedelinden ayrı olarak Yenipazar Projesinin üretim faaliyetlerine başlamasına bağlı olarak Aldridge tarafından Metallurgium'a %3 NSR Payı ve 2031, 2032 ve 2033 yıllarındaki faaliyetlerinden elde edilecek gelirlerden 10bin Ons'luk Altın karşılığı ödeme ile 2034 yılı için 3bin Ons'luk Altın karşılığı ödeme gerçekleştirilecektir. (Toplam 33.000 ons) Şirket ayrıca, Yenipazar Maden Sahasındaki mevcut yatırımları için Virtus tarafından daha önce kullanılan yaklaşık 40mn USD tutarındaki kredinin vadelerine göre Virtus tarafından ödenmesini sağlayacaktır.

Diğer taraftan, Şirket bağlı ortaklığı Hayri Ögelman Madencilik, yurt dışında yerleşik bir şirket ile "Maden Cevheri Satışı" konusunda anlaşmıştır. Siparişin toplam bedeli yaklaşık 58mn TL'dir.

Ek olarak şirket, Sarıalan Altın Madeni Projesi yatırımlarına devam edilmekte olup, sahada kurulacak cevher zenginleştirme tesisinin çelik imalat, konstrüksiyon ve satın alınan makine ekipmanlarının saha montaj işleri konusunda yurt içinde yerleşik bir şirket ile anlaşma sağlanmıştır. Siparişin toplam bedeli vergiler hariç yaklaşık 153mn TL'dir.

Kaleseramik (KLSER): Şirket, Aralık 2023'te sermayesine %49 oranında iştirak ettiği Irak olan Al-Sadaf Porselen şirketinin Kerkük ilindeki fabrikasında, 19 Mayıs 2024 tarihinde üretime başladı. Yıllık 2,5 milyon m2 mat ve parlak porselen plaka üretim kapasitesine sahip üretim tesisinde, ilk etapta, Irak pazarının ihtiyaç duyduğu 60x120 cm ve 60x60 cm ölçülerindeki 8 seride porselen karo üretimi yapılacak. Yeni yatırımla, Irak pazarında Kalebodur markasının bilinirliğinin artırılması, Türkiye'den tedarik edilecek diğer ürünlerle kaldıraç etkisinin yaratılması hedeflenmektedir. Irak'taki yerel üretimin, başlangıçta, net satışlara katkısının yıllık yaklaşık 20mn USD olması beklenmektedir. Mevcut yıllık 2,5 milyon m2 üretim kapasitesinin pazarın ihtiyaçları doğrultusunda önümüzdeki süreçte 7 milyon m2'ye çıkartılarak, ürün ebat ve serilerinin daha da zenginleştirilmesi planlanmaktadır.

Meditera Tıbbi Malzeme (MEDTR): Şirket, Muğla Eğitim ve Araştırma Hastanesi tarafından yapılan ihaleye katılmış ve ihale bedelinin tamam olan 14mn TL, anlaşma hükümleri dahilinde uhdesinde kalmıştır.

Ral Holding (RALYH): Şirket Bağlı Ortaklığı Ral Yapı Mühendislik'in %100 sahibi olduğu Ral Prestij olarak 04.04.2024 tarihinde satın alınan iki parselin bir araya gelmesi ile birlikte 15bin m²'lik arsa üzerine yaklaşık inşaat alanı 61bin m²'ye yükselen kat karşılığı inşa edilecek konut, ticaret ve ofis alanı projesinden şirketimizin 3,7 milyar TL hasılat elde etmesi beklenmektedir.

Say Enerji (SAYAS): Şirket tarafından Chengxi Shipyard ticaret unvanlı müşterisine verilen teklifler onaylanmış bulunmaktadır. Konu üretimleri Çin Halk Cumhuriyeti'ne sevk edilecektir. Tekliflerin toplam tutarı 1mn EUR olup teslimlerin 2024 yılı üçüncü çeyreği içerisinde tamamlanması beklenmektedir.

Vakıf GYO (VKGYO): Mülkiyeti Şirkete ait olan "İzmir Konak Karma Projesi Arsa Satışı Karşılığı Gelir Paylaşımı" işi için Rec Uluslararası İnşaat Yatırım San. Ve Tic. AŞ ile 09/03/2023 tarihinde imzalanan yüklenici sözleşmesi, 17/05/2024 tarihinde tarafların ortak mutabakatıyla imzalanan İkâle Sözleşme ile her iki taraf için de herhangi bir hak ve borç doğurmayacak şekilde sona erdirilmiştir.


Ziraat Yatırım Menkul Değerler
www.ziraatyatirim.com.tr (http://www.ziraatyatirim.com.tr)


__________________________________________________
