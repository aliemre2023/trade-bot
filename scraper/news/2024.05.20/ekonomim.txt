SASA Polyester YK Üyesi Şeker: 20 milyar dolarlık yatırıma başlamak için bürokrasiyi bekliyoruz
Ekonomi internet sitesinde yayınlanan habere göre; Erdemoğlu Holding bünyesinde, sağlık, tekstil, otomotiv ve ambalaj sanayi için hammadde üreten SASA, Adana’daki kampüsünde devam eden toplam 3.2 milyar dolar maliyetli yeni yatırımları tamamlama aşamasına geldi. Daha önce devreye alınan elyaf, cips ve poy tesislerine ek olarak bin ton/gün kapasiteli elyaf ve yine bin ton/gün kapasiteli cips tesisi ile Türkiye’de ilk kez üretilecek, yıllık 1 milyon 750 bin ton kapasiteli PTA tesisi bu yıl içerisinde üretime başlayacak.

Şirket, Adana’nın Yumurtalık ilçesinde 11 milyon metrekare alanda kuracağı liman, 2.5 milyon tonluk PP (polipropilen) tesisi, rafineri ve Türkiye’nin ihtiyacı olan aromatik kimyasallarla ilgili yatırımlara başlamak için ise, bürokratik süreçlerin tamamlanmasını bekliyor. Yatırım tutarları toplam 20 milyar doları bulan tesislerin başlaması için önce bölgenin ‘özel endüstri bölgesi’ ilan edilmesi gerekiyor.

Erdemoğlu Holding ve SASA Yönetim Kurulu Üyesi Dr. Mehmet Şeker, yatırımlarda geldikleri aşamayı EKONOMİ Adana Bölge Temsilcisi Selçuk Altun’a anlattı. SASA’nın Adana’daki arazilerinde yaptıkları yatırımların yaklaşık 3.2 milyar dolara ulaştığını belirten Dr. Şeker, “Bunların tamamını bu sene içinde bitirerek üretime geçireceğiz” dedi. Bu yatırımlarla birlikte 2.3 milyon tonluk ‘satılabilir ürün kapasitesine’ ulaşmış olacaklarını açıklayan Dr. Şeker, “Yaklaşık 1 milyon 750 bin ton civarında PTA üretimimiz de başlayacak. Ondan sonra inşallah, Allah kısmet ederse Yumurtalık tarafındaki çalışmalarımızı hızlandıracağız” ifadesini kullandı.

“Önümüzdeki 10 yıllık yatırımlarımız Yumurtalık’ta olacak”
SASA kampüsünde 2.5 milyon metrekarelik alanda yatırım için kullanabilecekleri 1.5 milyon metrekare alanın tamamını doldurduklarını kaydeden Dr. Şeker, “Bundan sonraki bütün yatırımlarımız, önümüzdeki 10 yılı kapsayacak şekilde Yumurtalık tarafında olacak” bilgisini verdi. Yumurtalık’taki yatırım için bölgenin ‘özel endüstri bölgesi’ ilan edilmesini beklediklerini vurgulayan Dr. Şeker, şöyle devam etti:


“Türkiye’nin en büyük eksiklerinden biri, ‘yatırım bakanlığı’nın olmaması. Belediyeler, yerel yönetim, valilik, sivil toplum örgütleri ve bakanlıkların neredeyse tamamıyla biz muhatap oluyoruz. Dolayısıyla bir ‘yatırım bakanlığı’ olmadığı için, her şeyle de muhatap olunca, işler çok uzuyor. Her yerden bir yazı, bir belge almamız gerekiyor. Oysa bu ülkenin çok hızlı bir şekilde böyle bir bakanlığa ihtiyacı var. Devletten Yumurtalık’taki araziyi almamızın üzerinden iki seneden fazla zaman geçti. Hala bunlarla uğraşıyoruz. Devletin bu konuda çok ciddi tedbir alması, yatırımcının önünü açması lazım. Çin’de bir PTA tesisi 24-25 ayda tamamlanıp üretime başlıyor, biz bu sürede gerekli izinleri dahi alamıyoruz.”

Sözkonusu habere aşağıdaki linkten ulaşabilirsiniz:

https://www.ekonomim.com/sehirler/sasa-polyester-yk-uyesi-dr-seker-20-milyar-dolarlik-yatirima-baslamak-icin-burokrasiyi-bekliyoruz-haberi-743812#google_vignette
__________________________________________________
Merkez Bankası Başkanı Fatih Karahan, 4 Haziran’da Plan Bütçe Komisyonuna sunum yapacak- Ekonomi
Ekonomi internet sitesinde yayınlanan habere göre; Şubat’ta Merkez Bankası Başkanlığı görevini üstlenen Karahan, TBMM Plan ve Bütçe Komisyonu Başkanı Mehmet Muş’un başkanlığında 4 Haziran’da toplanacak komisyon toplantısında ilk kez milletvekilleriyle bir araya gelecek.

Karahan, küresel ekonomi, enflasyonla mücadele, para politikası başlıklarını içeren kapsamlı bir sunum yapacak. Faiz kararları, Kur Korumalı Mevduat, Merkez Bankasının 2023 yılı için açıklanan 818.2 milyar liralık zararının komisyon toplantısında öne çıkan başlıkları oluşturması beklenirken, Karahan milletvekillerinin soru ve eleştirilerine yanıt verecek.

Merkez Bankası Kanuna göre, banka faaliyetleri ve para politikasına ilişkin olarak Merkez Bankası Başkanı yılda iki kez Meclis Plan Bütçe Komisyonunu bilgilendirmesi gerekiyor.

Meclis Plan Bütçe Komisyonu, en son 3 Ekim 2023 tarihinde dönemin Merkez Bankası Başkanı Hafize Gaye Erkan tarafından bilgilendirilmişti.

Sözkonusu habere aşağıdaki linkten ulaşabilirsiniz:


https://www.ekonomim.com/gundem/merkez-bankasi-baskani-fatih-karahan-4-haziranda-plan-butce-komisyonuna-sunum-yapacak-haberi-744055
__________________________________________________
