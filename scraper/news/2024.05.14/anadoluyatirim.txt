Günlük Strateji Bülteni (Anadolu Yatırım)
Veri Gündeminde Bugün

ABD, OPEC Aylık Rapor,
ABD, ÜFE (Nis),
ABD, Fed Başkanı Powell ve Üye Cook’un Konuşması,
Euro Bölgesi, Almanya, ZEW Ekonomik Hissiyatı (May),

Küresel piyasalar güne karışık yönde başlıyor...
Dün ABD’de kısa vadeli enflasyon beklentilerinin yükselmesi ve Fed üyelerinin açıklamaları ile risk iştahı karışık seyretti. Chicago Fed Başkanı Austan Goolsbee, faizlerin nispeten kısıtlayıcı seviyede olduğunu belirtirken; Fed Başkan Yardımcısı Phillip Jefferson, enflasyonun düştüğü net bir şekilde görülene kadar faizin sabit tutulmasının uygun olduğunu söyledi. Piyasalarda bugün ABD’de açıklanacak olan ÜFE verisi ile Başkan Powell’ın konuşması takip edilecek. Beklentilerin üzerinde bir veri risk iştahını azaltabilir. Bu sabah ABD vadelileri ve Asya borsaları karışık yönde seyretmektedir. Japonya’da bu sabah üretici fiyat endeksi takip edildi. ÜFE nisanda beklentilere paralel olarak aylık %0,3 ile yıllık bazda %0,9 artış kaydetti. Dolar endeksi (DXY) sabah saatleri itibarıyla 105,3, ABD 10 yıllık tahvil getirileri %4,49 ile yatay yönde hareket etmektedir. ONS altın bu sabah 2343 dolardan artı yönde işlem görmektedir. Son üç haftadır alçalan hareketine devam eden brent petrol 83,2 dolarda ve yatay yönde bulunmaktadır. Bugün küresel piyasalarda ABD’de üretici fiyat endeksi ile Fed Başkanı Powell’ın konuşması, Euro Bölgesi ve Almanya’da ZEW ekonomik hissiyatı takip edilecek. Dün HSBC tarafından yayımlanan raporda; TL'nin reel olarak sabit kalması durumunda dolar/TL kurunun yılı 37-40 aralığında tamamlayabileceği belirtildi. Sabah saatleri itibarıyla dolar/TL kuru 32,25’ten yatay yönde işlem görmektedir. Dün günü en düşük seviyeden tamamlayan100 endeksinde, yeni güne yatay yönde başlanmasını bekliyoruz. Endekste kısa vadeli destek 10.048’de (22 günlük AO) bulunmaktadır. Bu seviye altında satış baskısı devam edebilir. 10.048 üzerinde dengelenme olması durumunda ise tepki alımları gözlemlenebilir. Yukarı yönlü olarak 10.186 (5 günlük AO) takip edilebilir.

Veri Gündemi Bugün ABD’de üretici fiyat endeksi verileri öne çıkıyor. Ayrıca Fed Başkanı Jerome Powell ile Fed Yönetim Kurulu Üyesi Lisa Cook’un konuşması takip edilecek. ABD’de ÜFE’nin nisanda aylık %0,30 artması beklenmektedir. Martta üretici fiyat endeksi aylık %0,20 artışla %2,10 seviyesinde gerçekleşmişti. Bugün ayrıca Home Depot’un finansallarını açıklaması beklenmektedir. Home Depot’un 1Ç24’te 36,66mlr USD gelir üzerinden 3,6 USD hisse başına kar elde etmesi bekleniyor. Şirketin bir önceki çeyrekte geliri 34,8mlr USD olurken, hisse başına karı 2,82 USD olarak gerçekleşmişti. Euro Bölgesi ve Almanya’da ise ZEW ekonomik hissiyatı takip edilecek. Yatırımcının ekonomiye ilişkin düşüncesini yansıtan endeksin mayısta Euro Bölgesi’nde 43,3’dan 46,1’e; Almanya’da 42,9’dan 44,9’a yükselmesi beklenmektedir.












Piyasalarda dün neler oldu?
ABD’de dün New York Fed tüketici enflasyon beklenti anketi takip edildi. ABD'de tüketicilerin kısa vadeli enflasyon beklentisi, nisan ayında %3,3 ile altı ayın en yüksek seviyesinde gerçekleşti. 5 yıllık medyan enflasyon beklentisi ise %2,6'dan %2,8'e yükseldi. Yurt içinde ödemeler dengesi istatistikleri, ticaret satış hacim endeksi ve ciro endeksleri açıklandı. Türkiye ekonomisinde mart ayında cari denge 4,54mlr dolar açık verdi. Foreks anketinde cari açık beklentisi 3,9mlr dolar seviyesinde bulunuyordu. Mart ayında yıllıklandırılmış cari açık ise 31,23mlr dolar olarak gerçekleşti. Altın ve enerji hariç cari İşlemler hesabı ise 782mn ABD doları fazla vermiştir. Ödemeler dengesi tanımlı dış ticaret açığı 5.193mn ABD doları olarak gerçekleşmiştir. Doğrudan yatırımlardan kaynaklanan net çıkışlar 224mn ABD doları olarak kaydedilmiştir. Portföy yatırımları 96mn ABD doları tutarında net çıkış kaydetmiştir. Alt kalemler itibarıyla incelendiğinde, yurt dışı yerleşiklerin hisse senedi piyasasında 236mn ABD doları net alış ve devlet iç borçlanma senetleri piyasasında 361mn ABD doları net satış yaptığı görülmektedir. Ticaret satış hacmi aylık %3,0 yıllık bazda %10,5 artış kaydetti. Perakende satış hacmi ise aylık bazda değişim göstermezken yıllık %19,4 arttı. Sanayi, inşaat, ticaret ve hizmet sektörleri toplamında ciro endeksi 2024 yılı Mart ayında aylık %4,7 artışla yıllık bazda %85,7’den %84,0’a geriledi.


Anadolu Yatırım Menkul Kıymetler A.Ş.
http://www.anadoluyatirim.com.tr/


__________________________________________________
Şirket Analizi-Astor Enerji (Anadolu Yatırım)
Astor Enerji A.Ş. -12 aylık hedef fiyatımızı 165,20 TL ve hisse önerimizi ise “AL” olarak belirliyoruz

Ø 2023 yıl sonu finansal sonuçları ve analist toplantısının ardından, Astor Enerji için 12 aylık hedef fiyatımızı 165,20 TL ve hisse önerimizi ise “AL” olarak belirliyoruz. Şirketin hisse başına hedef fiyata göre %59,92 yükseliş potansiyeli bulunmaktadır. Sektördeki yüksek talebin şirket ürünlerine olan ilgiyi canlı tutması, şirketin operasyonel faaliyetlerindeki güçlü görünüm, yeni yatırımlar ile kapasite ve verimlilikte iyileşme beklentileri şirketin beğendiğimiz yönleri arasında yer almaktadır.

Ø Net kar marjında yıllık 12,4 puanlık artış. Şirketin 2023 yılındaki TMS 29 etkisi dahil net karı 2022’ye göre %125,4 artışla 4,6mlr TL’ye yükselmiştir. Net kar marjı yıllık 12,4 puan artışla %27,2 olmuştur. Şirketin 2023 yılında enflasyon muhasebesi nedeniyle parasal kayıp kaydetmesi ve dönem vergi gideri net karı baskılamıştır.

Ø Cirodaki büyüme devam ediyor. Şirketin satış gelirleri 2023’te yıllık bazda %22,7 artışla 16,9mlr TL’ye ulaşmıştır. Ürün gruplarından; dağıtım transformatörleri toplam cironun %44’ünü, güç transformatörleri %30’unu ve OG anahtarlama %17’sini oluşturmuştur.

Ø Şirketin yurt içi pazarı müşteri grupları arasında TEİAŞ, EÜAŞ, elektrik dağıtım şirketleri, endüstriyel tesisler, elektrik üretim tesisleri ve bayiler bulunmaktadır. Bayiler toplam gelir içerisinde %28 paya sahiptir. Şirketin 2023 yılında ihracat oranı ise %34 seviyesinde gerçekleşmiştir.

Ø Etkin maliyet yönetimi. Şirketin maliyetlerinin üzerindeki satış geliri artışı sonucu brüt kar 2023’te önceki seneye göre %54,8 artış ile 6,5mlr TL’ye yükselmiştir. 2023 yıl sonunda brüt kar marjı bir önceki yılın aynı dönemine göre 7,9 puan artış ile %38,3 olmuştur. Faaliyet giderleri 2023’te yıllık bazda %42,0 artışla 995,1mn TL’ye yükselmiştir. Faaliyet giderlerinin satış gelirlerine oranı %5,9 (2022: %5,1) olarak gerçekleşmiştir.

Ø FAVÖK marjında artış. 2023 yılsonunda TMS 29 etkisi dahil FAVÖK karı 5,8mlr TL olarak gerçekleşmiştir. FAVÖK karı 2022’ye göre %60,3 artmıştır. FAVÖK marjı 2023’te bir önceki yıla göre 8,0 puan artış ile %34,3’e yükselmiştir. Etkin fiyatlama ve maliyet yönetiminin katkısıyla brüt kar marjındaki pozitif seyir, aynı zamanda FAVÖK marjındaki yükselişi de desteklemiştir.

Ø Net borçtan net nakit pozisyonuna. Şirket 2023 itibarıyla 1,9mlr TL net nakit pozisyonuna sahiptir. 2022 yılında 1,3mlr TL net borcu bulunuyordu. Şirket kur ve faiz riskinden korunmaya yönelik olarak, TL uygun maliyetli finansman imkanlarını değerlendirmektedir. 2023 yılında TL krediler bir önceki yıla göre %47 azalışla 904mn TL’ye, yabancı para krediler %63 oranında düşüşle 7,5mn euroya gerilemiştir.

Ø Katalizörler: Enerji altyapısına yönelik yenileme çalışmalarının ve yenilenebilir enerji trendinin etkisiyle talepteki güçlü seyrin devamı, yeni yatırımlar ile kapasitedeki artış ve elektrikli araç şarj cihazlarının artan katkısı, yüksek başlangıç maliyetinin rekabeti kısıtlaması.

Ø Riskler: Artan rekabet ile şirketin pazar payında gerileme yaşanması, metal fiyatlarındaki artış ile maliyet yönlü baskılar.

Ø Astor Enerji’nin 2024-2025 yılı beklentileri: Şirketin 2024 ciro beklentisi 826mn USD, 2025 ciro beklentisi ise 1.013mn USD’de bulunmaktadır. Satışların ürün gruplarına göre kırılımına bakıldığında; dağıtım transformatörünün payının 2024’te %38 (2023: %44), 2025’te %38, güç transformatörünün payının 2024’te %40 (2023: %30), 2025’te %38 ve OG/YG anahtarlama payının 2024 ve 2025’te % 16 (2023: %18) olması beklenmektedir. Şirket 2023’te %34 seviyesinde bulunan ihracat payının ise sırasıyla %48 ve %51 seviyelerine ulaşmasını beklemektedir.

Tahminler Şirketin talepteki güçlü seyrin ve sektördeki konumunun etkisiyle cirosunun dolar bazında 2024’te %45 (Şirket beklentisi: %40), 2025’te ise %25 (Şirket beklentisi: %23) artış göstermesini beklemekteyiz. Böylelikle cironun 2024 yılında 833mn, 2025 yılında 1.041mn dolara ulaşmasını tahmin etmekteyiz. Dolar/TL kuru 2023 yılı için 29,44 alınmıştır. Ortalama Dolar/TL kurunu bu yıl için 36,0, gelecek yıl için 42,0 olacağı varsayımıyla, TL bazında satış gelirlerinin sırasıyla 30mlr ve 43,7mlr’a ulaşacağını beklemekteyiz. İhracatın toplam gelirler içerisindeki payının artmasıyla karlılığı destekleyeceğini ve FAVÖK marjının önümüzdeki iki yıl boyunca %33,8 seviyesinde gerçekleşebileceğini tahmin etmekteyiz.

Astor Enerji için değerleme yöntemi olarak dolar cinsinden indirgenmiş nakit akımları (İNA) ve yurt dışı benzer şirket çarpanları kullanılmıştır. Bu iki yöntem ile elde edilen piyasa değerlerinden İNA yöntemine %60, benzer şirket yöntemine %40 ağırlık verilmiştir. İNA sonucu 3.945mn dolar, çarpan analizine göre ise 4.389mn dolar hedef piyasa değeri bulunmuştur. Böylelikle 165,20 TL hisse başı hedef değerine ulaşılmıştır.

İNA analizinde; %7,5 risksiz faiz oranı, 1,0x beta ve %6,0 piyasa riski oranı varsayımıyla, %8,5 borçlanma maliyeti ve %13,0 özsermaye maliyetine ulaşılmıştır. Böylelikle projeksiyon dönemi boyunca %10,65 AOSM oranı kullanılmıştır. Modelimizde sabit büyüme oranı ise %2,0 olarak alınmıştır. Hissenin 13.05.2024 tarihli kapanış fiyatına göre %59,92 prim potansiyeli olup, tavsiyemizi "AL" olarak belirliyoruz




Anadolu Yatırım Menkul Kıymetler A.Ş.
http://www.anadoluyatirim.com.tr/


__________________________________________________
